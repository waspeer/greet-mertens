<!doctype html /><html lang="nl"><head><meta charSet="UTF-8" /><meta httpEquiv="X-UA-Compatible" content="IE=edge" /><meta name="viewport" content="width=device-width, initial-scale=1.0" /><title>Document</title><link rel="stylesheet" href="/styles/article.css" /><link rel="stylesheet" href="/styles/default.layout.css" /><link rel="stylesheet" href="/styles/main.css" /></head><body><div class="layout"><header><a class="layout__siteTitle" href="/">Greet Mertens</a><nav><ul><li><a href="/artikelen">artikelen</a></li><li><a href="/projecten">projecten</a></li><li><a href="/contact">contact</a></li></ul></nav></header><main class="article"><article><h1>Weg met Eddy Bellegueule - Edouard Louis</h1><figure class="image" style="--aspectRatio: 67%; --color: #040c0c;"><img loading="lazy" src="https://cdn.sanity.io/images/ph08or48/production/8d0ace75420f4a3f9e5b6487e7738ed447f2cacc-5669x3779.jpg?auto=format" /></figure><div class="article__info"><time dateTime="Mon May 04 2020 00:00:00 GMT+0200 (Midden-Europese zomertijd)">4 mei 2020</time></div><div class="article__body"><div><p><strong>Harde realiteit</strong></p><p>Als ik dit boek lees, besef ik hoe ver mijn leefwereld af staat van de rauwe harde realiteit waarin deze jongen is opgegroeid. Het is vooral het samengaan van armoede en geweld wat me raakt. Als de levensomstandigheden zo bar zijn, lijkt er geen mogelijkheid te bestaan om iets anders te verbeelden. Geen ruimte voor verandering, geen beeld bij verandering. Alles lijkt te gaan om volhouden,doorzetten, verduren. De weg naar hulp lijkt geblokkeerd. Liever op de tanden bijten dan de sores te delen met een ander. Waar is de zorgzaamheid,de solidariteit gebleven?</p><p>Eddy wil aantonen dat zijn vlucht uit deze wereld niets romantisch in zich had. Het was geen droom. Het was bittere noodzaak nadat hij alles had geprobeerd om in zijn wereld overeind te blijven. Als man en vechtersbaas, twee identiteiten die hij niet kon waarmaken. Het is hartverscheurend om te lezen hoe hij het blijft proberen, hoe hij hoopt dat hij zich zal kunnen aanpassen aan wat er van hem verwacht wordt en dat hij dan even wat ademruimte zal krijgen, een splinter erkenning.</p><p>De impact van dit boek zit voor mij in de confrontatie met een realiteit die niet fraai is, maar wel heel echt. Dit is de wereld. Het laat me nogmaals zien wat de invloed is van gebeurtenissen en levensomstandigheden in de jeugd op zowat alles in een mensenleven en in de maatschappij die we samen overeind houden. Dat geldt ook voor mij, voor mijn kinderen, voor de mensen met wie ik werk. Als een mens in de overlevingsstand komt, is er geen verandering mogelijk, dan gaat het om volhouden en verduren. Je verlies nemen. Eddy kon niet in de tegenaanval gaan, dat was levensbedreigend. Dus zette hij alles op alles om onder de radar te blijven en een beeld van zichzelf naar voren te schuiven dat hem veiligheid kon bieden . De impact zit ook in de voelbare pijn van deze jongen die niet zichzelf kan zijn, die het moet doen met slechts enkele intieme ervaringen van contact. Het ondergaan van fysieke pijn, vernedering, verraad, isolement. Het is iets waar we allemaal bang voor zijn dat het ons zal overkomen. De angst voor agressie en geweld. Ik voel het als ouder voor mijn kind. En mijn onvermogen om hem daartegen te beschermen.</p><p>Dit is het verhaal van een slachtoffer. Hoe sterk hij ook is, hij is een slachtoffer. Er zijn daders aan te wijzen. Die daders zijn op hun beurt ook slachtoffers, dat is het wrange. Er zit zoveel woede in deze mensen. Het moet onmacht zijn. En een aangeleerde houding die voor ontzag en veiligheid zorgt. Er is weinig of geen begrip voor het slachtoffer, daar zit het punt wat de cyclus van geweld steeds doet verder gaan. Er is geen erkenning voor het leed. De dader moet trots kunnen zijn op wat hij gedaan heeft. Om zelf overeind te kunnen blijven. Degene die lijdt moet op zijn tanden bijten en doorgaan. De meisjes die zwanger hun school moeten verlaten, de jongens die op de fabriek moeten werken, de ouders die hun kinderen geen beter leven kunnen geven, de vrouwen die door hun dronken mannen mishandeld worden, de kinderen die met een kwetsbare en gevoelige natuur geboren zijn. Hun lijden lijkt er niet te toe doen.</p><p></p><p><em>Roman van Edouard Louis uit 2015, gelezen mei 2020</em></p></div></div></article></main></div><script src="/javascript/main.js"></script></body></html>