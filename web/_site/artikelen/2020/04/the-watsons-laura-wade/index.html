<!doctype html /><html lang="nl"><head><meta charSet="UTF-8" /><meta httpEquiv="X-UA-Compatible" content="IE=edge" /><meta name="viewport" content="width=device-width, initial-scale=1.0" /><title>Document</title><link rel="stylesheet" href="/styles/article.css" /><link rel="stylesheet" href="/styles/default.layout.css" /><link rel="stylesheet" href="/styles/main.css" /></head><body><div class="layout"><header><a class="layout__siteTitle" href="/">Greet Mertens</a><nav><ul><li><a href="/artikelen">artikelen</a></li><li><a href="/projecten">projecten</a></li><li><a href="/contact">contact</a></li></ul></nav></header><main class="article"><article><h1>The Watsons - Laura Wade </h1><figure class="image" style="--aspectRatio: 75%; --color: #ac8354;"><img loading="lazy" src="https://cdn.sanity.io/images/ph08or48/production/be80186149454d21d9eb79aa9e82f279c9a6c088-4592x3448.jpg?auto=format" /></figure><div class="article__info"><time dateTime="Wed Apr 15 2020 00:00:00 GMT+0200 (Midden-Europese zomertijd)">15 april 2020</time></div><div class="article__body"><div><p><strong>Writer’s block</strong></p><p>Je schrijft een verhaal en opeens zit je klem. Je weet niet hoe het verder moet. Je ziet wel wat opties, maar geen enkele is goed genoeg. Je loopt aan tegen de grenzen van je verbeelding. De horizon is verdwenen, je kan niet meer om de hoek kijken. Je allesweter is in een dikke mist verdwenen.</p><p>In feite is dit een prachtig moment, als je je frustratie te boven weet te komen. Want het betekent dat de verhalen die je kent niet meer toereikend zijn. Het is tijd voor iets nieuws. Je bent schrijver dus je weet dat ook de verhalen die je niet kent , zich vroeg of laat zullen tonen. Je wordt nieuwsgierig. Je gaat op zoek en begint op de meest logische plek: je gaat in gesprek met je personages. Je hebt deze mensen zonder vlees en bloed zelf bedacht, dus wat valt daar nog te zoeken zul je denken, maar niets is minder waar. Elke schrijver heeft de ervaring dat personages,hoezeer ze ook op jezelf lijken, de neiging hebben om met een eigen stem te spreken en zichzelf op geheel eigen wijze te ontwikkelen. Je legt hen je worsteling voor: ‘ welke opties zie ik over het hoofd? Waar ligt de verlossende wending, de onverwachte ontmoeting, de niet voorziene heldendaad?’ Je wacht geduldig op antwoord. Meestal komt het ergens onderin je brein opborrelen. Maar deze keer niet. Je personages weigeren mee te werken. Er is zelfs sprake van een heuse opstand. Tegen jou als schepper van hun karakters en het verhaal waarin ze zijn terecht gekomen. ‘Waarom heb je ons gemaakt zoals we zijn’, vragen ze zich af. ‘Hoe kunnen we ons vrij bewegen in dit verhaal waarvan het einde al bij het begin lijkt vast te liggen?’ En nog belangrijker: ‘waarom mogen we zelf niet beslissen over hoe het ons vergaat?’</p><p>Niet het antwoord dat je zocht, maar er zit wel wat in. Waarom had je deze mensen bedacht ? Om iets over jezelf te vertellen? Hoe interessant zijn jouw privékwesties eigenlijk in het licht van deze tijd? Iets over de maatschappij waarin je leeft? In welke maatschappij leef je? En ligt het verhaal inderdaad niet in je geschiedenis, je omgeving, je cultuur gebeiteld? Hoe vrij ben je om iets te schrijven wat tegen de stroom in gaat? </p><p>Je besluit tot een experiment. Zo goed en zo kwaad als je kunt, laat je de teugels vieren. Je laat je personages los om hun eigen verhaal te ontdekken. Je probeert toeschouwer te zijn van wat zich uit de diepste krochten van je verbeelding los maakt. Het levert een onnavolgbaar geheel op waarin elk personage de held is in zijn eigen verhaal. Ze verliezen zich in de meest onwaarschijnlijke zijpaden, soms grappig, soms nutteloos, soms ijzersterk. Nu de rem er af is, buitelt het ene verhaal over het andere en er komt geen einde aan. Goed mengt zich met kwaad. Er is geen waarheid die komt boven drijven. Totdat het hoofdpersonage er genoeg van begint te krijgen en zich tot de schrijver wendt. ‘Dit werkt niet, dit gaat nergens heen. Er is één held nodig en dat ben ik. En één schrijver, dat ben jij. ’</p><p>Akkoord, het verhaal is tot een chaos verworden, maar je bent gefascineerd geraakt door deze veelheid aan perspectieven. Al die stemmen die voor zichzelf spreken. Zoveel interessanter dan de solozang van de schrijver. Ergens in je brein sla je dit op: kon ik maar met zoveel stemmen tegelijk spreken. Maar je hebt vooral te doen met de held, een heldin in dit geval, die niet weet waar ze aan toe is en haar ontwikkeling niet af kan maken. Je beseft dat je haar beperkingen hebt opgelegd. Door haar een vrouw te maken, door haar deze tijd en deze plaats te geven. De verbeelding heeft grenzen gekregen, de opties zijn beperkt. Natuurlijk, bedenk je, daarom liep het verhaal vast. Omdat de ontwikkeling die je voor deze heldin zou willen schrijven, niet te verbeelden is binnen deze grenzen. Je kunt haar niet bevrijden, hoe graag je dat ook zou willen. Je kan haar niet vrij schrijven. </p><p>En dan komt de heldin met een geweldige vraag: ‘laat mij schrijfster zijn, dan kan ik mijn eigen wereld scheppen.’</p><p></p><p><em>Toneeltekst van Laura Wade gepubliceerd in 2017, gelezen april 2020</em></p></div></div></article></main></div><script src="/javascript/main.js"></script></body></html>