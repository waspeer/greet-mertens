<!doctype html /><html lang="nl"><head><meta charSet="UTF-8" /><meta httpEquiv="X-UA-Compatible" content="IE=edge" /><meta name="viewport" content="width=device-width, initial-scale=1.0" /><title>Document</title><link rel="stylesheet" href="/styles/article.css" /><link rel="stylesheet" href="/styles/default.layout.css" /><link rel="stylesheet" href="/styles/main.css" /></head><body><div class="layout"><header><a class="layout__siteTitle" href="/">Greet Mertens</a><nav><ul><li><a href="/artikelen">artikelen</a></li><li><a href="/projecten">projecten</a></li><li><a href="/contact">contact</a></li></ul></nav></header><main class="article"><article><h1>Het leven een gebruiksaanwijzing - Jakop Ahlbom </h1><figure class="image" style="--aspectRatio: 69%; --color: #cfb9b8;"><img loading="lazy" src="https://cdn.sanity.io/images/ph08or48/production/b24f7fd9fc2f4b8fc046230bb459cc5539bb5786-1024x704.jpg?auto=format" /></figure><div class="article__info"><time dateTime="Wed Apr 15 2020 00:00:00 GMT+0200 (Midden-Europese zomertijd)">15 april 2020</time></div><div class="article__body"><div><p><strong>Een kijkje in de huiskamer</strong></p><p>Ik kijk stiekem mee in het leven van mensen. Hoe ze thuis komen, wat ze doen en hoe ze weer weg gaan. Allemaal verschillende levens, maar slechts één huiskamer. Het zegt iets over de overeenkomsten tussen onze levens als mens. De mens die voornamelijk alleen is. Omdat er slechts één kamer is waar iedereen zijn leven leidt, komen ze elkaar noodgedwongen tegen. Hun levens raken elkaar in eerste instantie niet. Het lukt ze om hun eigen ding te doen zonder daarbij de ander te hoeven ontmoeten. Gaandeweg wordt het steeds drukker in de huiskamer en moeten ze wel contact maken met elkaar. Er ontstaan vreemde ontmoetingen, sommige liefdevol, sommige agressief. Sommige mensen slagen er in om niemand te ontmoeten te midden van de chaos om hen heen. Sommige mensen nemen handelingen over van anderen, verliezen hun eigen pad. </p><p>Een voorstelling zonder tekst en zonder logisch verhaal. Ik vraag me af hoe deze voorstelling geschreven is. Als ik het woord ‘schrijven’ mag uitbreiden naar verhalen die geen gesproken of geschreven taal bevatten. Verhalen die uitgebeeld worden, belichaamd worden, verbeeld worden. Ik hoor af en toe muziek. Die voegt zeker iets toe aan de beelden. Een taal apart. Er is geen echte logica in de voorstelling te ontdekken. Af en toe zie ik kleine verhaaltjes. Of ik maak ze op uit wat ik zie. Is er een schrijver aan het werk geweest? Ik veronderstel dat de regisseur opdrachten heeft gegeven aan de spelers, hun verhalen heeft verzameld en vervolgens aan het construeren is gegaan. Hoe heeft hij dit gedaan? Hoe is hij uit de dwingende logica van het verhaal gebleven?</p><p>Ik merk dat er in mij iets van vaagheid ontstaat als ik zit te kijken. De voorstelling heeft een brein sussend effect. In het begin probeer ik de logica nog te ontdekken, maar dat geef ik snel op. Ik laat me meenemen door de beelden en de muziek en er komt een veelheid aan associaties en verhalen in me op. Allemaal tegelijkertijd. Af en toe poppen emoties op, herinneringen. Het is aangenaam verpozen bij deze voorstelling.</p><p>Als er naderhand iets overblijft, dan is dat een caleidoscopisch gevoel van eenzaamheid. De existentiële eenzaamheid van de mens in al zijn facetten. Vanuit de beelden van een dagelijkse werkelijkheid stap ik makkelijk over naar een universele. En wat doet het met me? Zet het me in beweging? Ik denk het niet. Het voelt eerder als kijken naar een Jeroen Bosch schilderij en denken: wow, zo is het dus om mens te zijn en op een kluitje samen te leven. En verder tot de orde van de dag. En terwijl ik dit schrijf twijfel ik ook, want de beelden uit de voorstelling blijven me levendig bij. Meer dan woorden doen. En ik ben er ook niet zeker van waar ergens in mezelf dit verhaal is neergestreken en wat voor effect het daar zal hebben. Hoe werkt het onbewuste? En kun je via het aanspreken van het onbewuste iets van verandering in gang zetten?</p><p></p><p><em>Voorstelling van Jakop Ahlbom Company uit 2013,  online gezien op 14 april 2020</em></p></div></div></article></main></div><script src="/javascript/main.js"></script></body></html>