<!doctype html /><html lang="nl"><head><meta charSet="UTF-8" /><meta httpEquiv="X-UA-Compatible" content="IE=edge" /><meta name="viewport" content="width=device-width, initial-scale=1.0" /><title>Document</title><link rel="stylesheet" href="/styles/article.css" /><link rel="stylesheet" href="/styles/default.layout.css" /><link rel="stylesheet" href="/styles/main.css" /></head><body><div class="layout"><header><a class="layout__siteTitle" href="/">Greet Mertens</a><nav><ul><li><a href="/artikelen">artikelen</a></li><li><a href="/projecten">projecten</a></li><li><a href="/contact">contact</a></li></ul></nav></header><main class="article"><article><h1>Blasted - Sarah Kane</h1><figure class="image" style="--aspectRatio: 67%; --color: #878079;"><img loading="lazy" src="https://cdn.sanity.io/images/ph08or48/production/6d9f0db1132b34436a295f25e9cd766676902a32-4608x3072.jpg?auto=format" /></figure><div class="article__info"><time dateTime="Wed Apr 22 2020 00:00:00 GMT+0200 (Midden-Europese zomertijd)">22 april 2020</time></div><div class="article__body"><div><p><strong>Oorlog</strong></p><p>Alles in dit stuk lijkt in oorlog te zijn. De destructieve, agressieve en respectloze manier waarop de personages met zichzelf en met de ander omgaan is schokkend. Kan een mens zo wreed zijn? Ja dat kan. De dialogen en de regieaanwijzingen winden er geen doekjes om. Mijn verbeelding probeert af en toe een zijpad in te slaan, op zoek naar wat licht, een ontsnappingsroute, maar ik word steeds weer bij de lurven genomen. ‘Hier blijven en kijken’, lijkt de boodschap te zijn. Ik voel weerstand om dit verhaal te benaderen, het van dichtbij te bekijken, mee te leven. Liever blijf ik op afstand en kijk er naar als naar een andere wereld, niet de mijne. De getoonde wereld is verre van veilig, vol ongemakkelijke waarheden en geheugen-griffende beelden. Wil ik daar wel voor open staan? </p><p>Ik stel me voor hoe het voor een regisseur en de acteurs moet zijn om dit stuk vorm te geven. Waar vind je deze gruwelen in jezelf, hoe verhoud je je daartoe? Het lijkt me een enorme opgave en tegelijk een boeiend proces. Om zo met de neus op de feiten gedrukt te worden en steeds weer te moeten voelen, zoeken, kiezen wat deze werkelijkheid met je doet. </p><p>Deze opeenstapeling van ellende verlamt me bijna. Ik klamp me vast aan het personage Cate dat even weet te ontsnappen en aan het einde iets van menselijkheid weet te hervinden. Maar veel hoop heb ik niet. De tekst laat me achter met een somber en verward gevoel. Zoveel lijden, hoe verhoud ik me daartoe?</p><p></p><p>Toneeltekst van Sarah Kane uit 1995, gelezen april 2020</p></div></div></article></main></div><script src="/javascript/main.js"></script></body></html>